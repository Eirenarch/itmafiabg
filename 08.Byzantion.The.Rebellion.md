### VIII. Византия - бунтът
Аз започнах да работя по план. В мениджърът на моя проект Дарий видях искрица надежда. Личеше си, че иска да направи нещата по-добри, но не му стигаха правомощия. Докато се опитвах да оцелея там, забелязах, че имам ангели хранители. Първоначално предполагах, че това е Дарий. По-късно разбрах, че може би това идва от по-високо ниво.   Предварително ми беше дадена информация за някои от хората във Византия от момчето, което беше на моята позиция преди това. Беше ми разказано за генерал Рей и неговите методи за контрол на останалите. Беше ми казано също, че в нашата стая има уши, които стигат чак до Галия, където пребиваваха господарите на Византия. Тези уши щяха да ми бъдат от полза, за да проверя до колко моите планове са в синхрон със силите в Галия. Ако исках галите да разберат какво мисля, беше достатъчно да говоря в стаята. Ако галите осъзнаваха, че това което мисля е в техен интерес, те щяха да ме пазят. Аз трябваше да наблюдавам за сигнали.  
Първият сигнал, че някой ме пази, дойде, докато бях на зъболекар. Византия осигурява допълнително здравно осигуряване. Аз си правих пломба. Оказа се, обаче, че не се поемала от този план. Така ми каза зъболекарката, която работи в същата сграда. Аз се върнах в стаята и замрънках, че тия планове нищо не поемат. На следващия ден, когато отидох за поставяне на пломбата, зъболекарката ми каза, че всъщност е сгрешила. Аз я питах, дали е сигурно. Тя каза, че едно момиче от Византия дошло вчера и казало това. Питах кое момиче. Не знаеше. Естествено, те можеха да ме пазят, защото трудно ще си намерят програмист в Категат, където мнението за тях не е много розово. Не бях сигурен.  
Ако все още не е ясно какво се опитвах да направя, нека да обясня. Аз попаднах на място, в което разработката на софтуер се правеше както икономиката в една аграрна държава. Това, което беше жизненоважно за моето оцеляване беше тази аграрна държава да бъде превърната в индустриална. Има два начина една държава да бъде индустриализирана. Бавен и сравнително хуманен, който може да продължи около сто години, както в Западна Европа. Или бърз и шоков, както е било направено в Русия при Сталин. Аз нямах много време.  
До третия месец бях сам. Колегите в офиса нямаха никакво желания да захвърлят сечивата и да се научат да управляват машини. Какво е това git и кому е нужно? Те си сравняваха промените със beyond compare. Това беше мъчение. Първото демо пред клиент мина благополучно. Не че някои хора не се опитаха да го провалят. Този път се справих. Но дали следващите атаки нямаше да ми отнесат главата.  
Междувременно се случиха две хубави неща. Преместиха ни в друга стая. Беше прясно боядисана и в нея имаше предимно жени. Второто означаваше, че няма да мирише на умрели порове. Освен това, в екипа наеха нови хора. От Библос. Изглежда, че те бяха отворили офис там. Това ми даде още една искра надежда, защото бяха млади момчета, а младите са надъхани да се учат и развиват. Може би, щях да привлека нови хора към революционните сили.  
Преди да продължа, трябва да опиша какво беше разпределението на силите до този момент. Генерал Рей контролираше .NET отдела. Аз бях в отдела, който разработваше клиента. Клиентът комуникираше с една уеб услуга, която се разработваше в .NET отдела. Тази услуга беше надзиравана от полковник Рос. Генерал Рей и полковник Рос бяха част от тайно общество, в което всеки трябваше да си смени името с някакво друго, което звучи по галски. Мога да кажа, без капчица съмнение, че полковник Рос беше най-добрият програмист от Големия взрив до днес. Той всяка година печелеше медал за храброст във Византия, както и парична премия. Това не беше заради неговите програмистки умения, а защото той изпълняваше безропотно командите на своя господар, генерал Рей. Ето например, ако генерал Рей искаше да блокира работата на клиента и да злепостави хората, които работят в него пред галите, той можеше да заповяда на полковник Рос да счупи нещо по уеб услугата, от която клиентът черпеше информация. Гениално, нали? Както ще разберете по-нататък тази уеб услуга, която уж защитаваше базата данни на Византия, беше просто една бутафория.  
Аз усещах, че моментът на избухване на революцията приближава. Все още нямах това, което беше най-важно, за да убедя галите да подкрепят революционните сили - доказателство, че това, което се прави в .NET отдела е в интерес на генерал Рей, но не и в техен.  
Аз реших да задвижа революционният процес и да гледам за знаци, които да ми покажат как да продължа нататък. Започнах да кандидатствам по обяви за работа в Мемфис, за да може всички около мен да видят как всеки ден ми се обаждат хора. Естествено, аз нямах никакво желание да се местя в Мемфис. Идеята беше, галите да разберат, че съм достигнал нивото на поносимост и съм готов да си тръгна. Второто, което реших да направя е да разсея моите врагове, знайни и незнайни. Да ги пратя в грешна посока, за да започнат да правят грешки. За тази цел, реших да изпозвам твърдоглавието на SQL програмиста в проекта, който не искаше да остави сечивата и да научи какво е нормализация на релационна база данни. По този начин щях да заблудя враговете си, че имам сблъсък с него и те щяха да излязат от дупките се.  